ᎼᏏ ᏔᎵᏁ ᎤᏬᏪᎳᏅᎯ
ᎥᏝ ᏗᏦᏙᏗ ᏱᎨᏎᏍᏗ ᏂᎬᎾᏛ ᎢᏥᏅ ᎤᎾ ᏙᏓᏆᏍᎬ ᎢᎦ.
ᎼᏏᏃ ᏚᏁᏤᎸ ᏂᎦᏛ ᎤᎾᏓᏡᎬ ᎢᏏᎵ ᏧᏪᏥ, ᎯᎠ ᏄᏪᏒᎩ, ᎯᎠ ᎾᏍᎩ ᏄᏍᏗ ᏱᎰᏩ ᏧᏁᏨ, ᎯᎠ ᏥᏄᏪᏒ,
ᎢᏥᎩ ᎢᏤᎲ ᏱᎰᏩ ᎡᏣᎵᏍᎪᎸᏓᏁᏗ: ᎩᎶ ᎤᎾᏫᏱ ᎤᎵᏰᏍᏗ, ᎾᏍᎩ ᏩᏲᎦ, ᎾᏍᎩ ᎠᎵᏍᎪᎸᏓᏁᏗ ᏱᎨᏩ; ᎠᏕᎸ ᏓᎶᏂᎨ, ᎠᎴ ᎠᏕᎸ ᎤᏁᎬ, ᎠᎴ ᎥᏣᏱ,
ᎠᎴ ᏕᎭᎷᎨᎢ, ᎠᎴ ᎩᎦᎨᎢ, ᎠᎴ ᎤᏍᎪᏍᏛ ᎩᎦᎨᎢ, ᎠᎴ ᎤᏏᏙᎵ ᎤᏥᎸᎢ, ᎠᎴ ᎠᏫ ᏗᏂᎭᏄᎸᎯ ᎤᎩ ,
ᎤᏂᏃᏕᎾᏃ ᎦᏁᎦ ᏗᎩ ᎦᎨᎢ, ᎠᎴ ᏓᎭᏏ ᎦᏁᎦ, ᎠᎴ ᎠᏓ-ᎬᎾᎨ,
ᎠᎴ ᎪᎢ ᏗᏨᏍᏙᏗ ᏗᎪᏢᏗ, ᎠᎴ ᎦᏩᏒᎩ ᎠᏠᏁᏗ ᎪᏢᏗ, ᎠᎴ ᎤᎦᎾᏍᏛ ᎬᏙᏗ ᎪᏢᏗ.
ᎣᏂᎦ ᎾᏯ, ᎠᎴ ᏅᏯ ᎡᏉᏗᏱ ᏗᎦᎪᏗ, ᎠᎴ ᎠᏓᏁᏣᏍᏚᎶᎩᎯ ᏗᎦᎪᏗ.
ᎾᏂᎥᏃ ᎠᏂᎦᏔᎾᎢ ᏙᏧᎾᏓᏅᏛᎢ ᎨᎶᏓᏑᏴᎢ ᎤᏂᎷᎯᏍᏗ ᎨᏎᏍᏗ, ᎠᎴ ᎤᏃᏢᏗ ᎨᏎᏍᏗ ᏂᎦᏛ ᏱᎰᏩ ᎤᏁᏨ ᎪᏢᏗᏱ;
ᏗᎦᎳᏫᎢᏍᏗᏱ, ᎠᎴ ᎤᏤᎵ ᎦᎵᏦᏙᏗ, ᎠᎴ ᎤᏤᎵ ᎫᏢᏗ, ᎠᎴ ᏧᏤᎵ ᏗᎫᏓᎸᏗᏱ, ᎠᎴ ᏧᏤᎵ ᏧᏯᏖᎾ, ᏧᏤᎵ ᏗᏍᏆᎾᎳᏗᏍᏗ, ᏧᏤᎵ ᏗᎦᎫᏍᏛᏗ, ᎠᎴ ᏧᏤᎵ ᏓᏔᎴᏒᎢ;
ᎦᏁᏌᎢ, ᎠᎴ ᎾᎿ ᏤᎯ ᎦᏅᏍᏙᏗ, ᎫᏢᏗ, ᎠᎴ ᎠᏰᏙᎳᏛᏗ ᎾᏍᎩ ᎫᏢᏗ.
ᎦᏍᎩᎶ ᎠᎴ ᎾᏍᎩ ᏧᏤᎵ ᎦᏅᏍᏙᏗ ᎠᎴ ᏂᎦᏛ ᎾᏍᎩ ᏧᏤᎵ ᎪᎱᏍᏗ ᏗᏂᏔᏂᏓᏍᏗ, ᎠᎴ ᏗᎦᏙᏗ ᎦᏚ.
ᏗᏨᏍᏙᏗᏃ ᏗᎦᎪᏗᏱ ᎢᎦ ᎠᏘᏍᏙᏗ, ᎠᎴ ᎾᏍᎩ ᎤᏤᎵ ᎪᎱᏍᏗ ᏗᎬᏔᏂᏓᏍᏗ, ᎠᎴ ᎾᏍᎩ ᏧᏤᎵ ᎪᎢ ᏗᏟᏍᏗ ᏗᏨᏍᏙᏗ, ᎠᎴ ᎪᎢ ᏗᏨᏍᏙᏗ ᏗᎪᏢᏗ,
ᎠᎴ ᎦᏩᏒᎩ ᎬᏙᏗᏱ, ᎠᎴ ᎾᏍᎩ ᏧᏤᎵ ᎦᏅᏍᏙᏗ, ᎠᎴ ᎪᎢ ᎠᏠᏁᏗ, ᎠᎴ ᎤᏚᎾᏍᏛ ᎦᏩᏒᎩ, ᎠᎴ ᎠᏰᏙᎳᏛᏗ ᎦᎶᎯᏍᏗᏱ, ᎾᏍᎩ ᏩᏴᏍᏗᏱ ᏗᎦᎳᏫᎢᏍᏗᏱ,
ᎠᏥᎸ-ᎨᎳᏍᏗᏱ, ᎠᎴ ᎥᏣᏱ ᎪᏢᏔᏅᎯ ᎠᎦᏯᎷᏗ ᎢᏳᏍᏗ, ᎾᏍᎩ ᏧᏤᎵ ᎦᏅᏍᏙᏗ, ᎠᎴ ᏂᎦᏛ ᏧᏤᎵ ᎪᎱᏍᏗ ᏗᎬᏔᏂᏓᏍᏗ ᏗᎪᏑᎴᏗᏃ ᎠᎴ ᎾᏍᎩ ᎠᏠᏗᏱ,
